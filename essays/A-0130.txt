书生
上苍赐人以三书，一曰有字之书，二曰无字之书，三曰心灵之书。此三者，同出而异名，殊途而同归。读书者可称书生，而凡世间之人，或多或寡，必读此三书，故世间之人皆为书生也。
有字之书，文章著述也。以一字概之，是为录。往圣先贤著经典，而后人传习之；诗仙词圣书佳句，而后人吟咏之。有字之书，乃作文章者之见闻经历、所思所想，付诸于文。孔夫子所著之《春秋》，太史公所著之《史记》，皆属有字之书也。李太白狂歌之《将进酒》，杜子美哀叹之《石壕吏》，亦属有字之书也。以文章传道义，以诗篇记良辰，此有字书之真谛也。
无字之书，生活经历也。以一字概之，是为行。劳心柴米油盐，远游名山大川，皆读无字之书也。无字之书是为行万里路，如古徐霞客之游览，如马可波罗之远渡。于万化冥合之间，读自然造物之书。鬼斧神工，最美之书乃天成。无字之书亦是平日生活，秋风卷屋，五斗折腰，利锁名缰，虚苦劳神。于困顿失意之时，读泪湿汗浸之书。披荆斩棘，最重之书乃人生。
心灵之书，思想精神也。以一字概之，是为己。人即心，心即道，道即天，天人合一。人以心观宇宙，观宇宙亦是观心。陆九渊曾言：“宇宙即是吾心，吾心即是宇宙。”心灵之书包罗万象，可绝非万象本身也。康德、柏拉图之思考，于此二人乃心灵之书，而其著述非心灵之书，故此书无法外借也。心灵之书乃思想本身，发于人，终于人。凡世间之人皆有心灵之书，而此中玄奥不可言传。
文人以有字之书录无字之书，圣人以有字之书传心灵之书；学者以无字之书习有字之书，行者以无字之书证心灵之书；贤者以心灵之书衍有字之书，哲人以心灵之书明无字之书。此三书连环相扣，缺一不可。书生在世，读尽经典，而读此三书断不可厚此薄彼，需雨露均沾，相辅相成。
失有字之书，则文明难以传承发展；略无字之书，则学问皆如纸上谈兵；缺心灵之书，则人生浑若傀儡木偶。幸上苍非悭吝之辈，播此三书于人间。是故世人尽能读此三书，行此三书，传此三书。
故世人皆能成书生也。